Diabetes is een ander woord voor suikerziekte. Er zit te veel suiker (glucose) in uw bloed. Bij diabetes type 2 komt dit doordat cellen in uw lichaam niet goed reageren op insuline. Insuline is een hormoon. Insuline zorgt ervoor dat cellen genoeg suiker uit het bloed halen. Bijvoorbeeld als u koolhydraten eet of drinkt, zoals brood, pasta, jam, koek of limonade. Als u diabetes type 2 heeft, gaat dat niet goed. Er blijft te veel suiker in het bloed. Dat is slecht voor uw lichaam. Als het lang duurt krijgt u schade aan bijvoorbeeld uw ogen, hart en nieren. Wat merk ik van diabetes type 2? Vaak merken mensen niet dat hun bloedsuiker verhoogd is. Sommige mensen krijgen wel klachten, zoals: veel plassen, dorst, moeheid, afvallen, vaak blaasontsteking, bij vrouwen: jeuk aan de schaamlippen, bij mannen: vaak ontsteking van de eikel. Als u jarenlang te hoge bloedsuikers heeft, kunt u schade krijgen aan uw ogen, nieren, zenuwen en bloedvaten. U kunt dan klachten krijgen, zoals: slechter zien, pijn en tintelingen in uw armen en benen, minder gevoel in uw voeten, wondjes aan uw voeten die slecht genezen, problemen met lopen, bij mannen: niet of moeilijk een stijve penis krijgen. Met diabetes heeft u ook meer kans op: ziekten van uw hart en bloedvaten, zoals een hartinfarct of een beroerte, en psychische klachten, zoals een depressie.